Kara delik, astrofizikte, çekim alanı her türlü maddesel oluşumun ve ışınımın
 kendisinden kaçmasına izin vermeyecek derecede güçlü olan, kütlesi büyük bir
 kozmik cisimdir. Kara delik, uzayda belirli nicelikteki maddenin bir noktaya
 toplanması ile meydana gelen bir nesnedir de denilebilir. Bu tür nesneler ışık
 yaymadıklarından kara olarak nitelenirler. Kara deliklerin, "tekillik"leri
 dolayısıyla, üç boyutlu olmadıkları, sıfır hacimli oldukları kabul edilir.
 Karadeliklerin içinde zamanın ise yavaş aktığı veya akmadığı tahmin
 edilmektedir. Kara delikler Einstein'ın genel görelilik kuramıyla
 tanımlanmışlardır. Doğrudan gözlemlenememekle birlikte, çeşitli dalga
 boylarını kullanan dolaylı gözlem teknikleri sayesinde keşfedilmişlerdir. Bu
 teknikler aynı zamanda çevrelerinde sürüklenen oluşumların da incelenme
 olanağını sağlamıştır. Örneğin, bir kara deliğin potansiyel kuyusunun çok
 derin olması nedeniyle yakın çevresinde oluşacak yığılma diskinin üzerine düşen
 maddeler diskin çok yüksek sıcaklıklara erişmesine neden olacak, bu da diskin
 (ve dolaylı olarak kara deliğin) yayılan x-ışınları sayesinde saptanmasını
 sağlayacaktır. Günümüzde, kara deliklerin varlığı, ilgili bilimsel topluluğun
 (astrofizikçiler ve kuramsal fizikçilerden oluşan) hemen hemen tüm bireyleri
 tarafından onaylanarak kesinlik kazanmış durumdadır. 
Bir yıldızı, devasa bir termonükleer reaktör olarak düşünebilirsiniz. Bu
 reaktörün yakıtı, yıldızın çekirdeğinde süregelen füzyon tepkimeleridir. Bu
 tip tepkimede, hidrojen gibi daha küçük atom numarasına sahip elementler,
 birbirine kaynayarak helyum gibi daha büyük atom numaralı elementlere
 dönüşürler. Bu kaynaşma sırasında etrafa bol miktarda enerji saçılır. Bu
 enerji, yıldızın içindeki atomları dışarıya doğru iter. 
Ancak atomların etrafa saçılarak yıldızın dağılmamasına neden olan bir diğer
 kuvvet vardır: kütleçekimi. Atomlar arası içe doğru olan çekim kuvveti, bu
 füzyon tepkimesinin dışa doğru olan kuvvetini dengeler. Böylece yıldız,
 hidrostatik denge adı verilen bir denge halinde kalır. 
Yıldızın gövdesini oluşturan ağır elementler içeri doğru çökmeye başladıkça,
 atomların etrafındaki elektronlar birbirlerine fazlasıyla yaklaşır ve diğer
 temel fiziksel kuvvetlerin etkisi ortaya çıkar: Bu atomlar birbirlerini itmeye
 başlarlar. Bu itiş kuvveti bir noktada kütleçekimine fazlasıyla üstün gelir ve
 yıldız muhteşem bir güçle patlar! Bu olaya süpernova, hatta daha büyüklerine
 hipernova adı verilir. Bu sırada etrafa bol miktarda enerji ve atom saçılır.
 İşte bu atomlar uzaya dağıldıkça yeni nebulalar oluşur. Bu nebulalar, yepyeni
 yıldızların kütleçekimi etkisiyle doğmasını sağlayan doğumevleri gibidir.
Fakat patlayan yıldızdan geriye çekirdek içinde sıkışmış şekilde madde kalır.
 Bunlar kimi zaman daha farklı sınıfta yıldızlar oluşturur. Ancak kendi üzerine
 çöken yıldızın kütlesi belirli bir sınırın üzerindeyse, kara delikler gibi
 akıl almaz yoğunlukta gök cisimleri oluşur. İşte bu büyük kütleli cisimler,
 Evren'i oluşturan uzay-zaman dokusunu normal kütleli cisimlerden çok daha
 fazla bükerler. Bunu, gergin bir çarşaf üzerine 500 kilogramlık bir bilye
 bıraktığınızda ne olacağını hayal ederek görselleştirebilirsiniz. Çarşaf
 müthiş miktarda bükülecektir!

